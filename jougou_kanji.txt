妙法蓮華経。
如来壽量品。
第十六。
爾時佛告。
諸菩薩。
及一切大衆。
諸善男子。
汝等當信解。
如来誠諦之語。
復告大衆。
汝等當信解。
如来誠諦之語。
又復告諸大衆。
汝等當信解。
如来誠諦之語。
是時菩薩大衆。
彌勒爲首。
合掌白佛言。
世尊。
唯願説之。
我等當信受佛語。
如是三白已。
復言。
唯願説之。
我等當信受佛語。
爾時世尊。
知諸菩薩。
三請不止。
而告之言。
汝等諦聴。
如來祕密。
神通之力。
一切世間。
天人。
及阿脩羅。
皆謂今釋迦牟尼佛。
出釋氏宮。
去伽耶城不遠。
坐於道場。
得阿耨多羅三藐三菩提。
然善男子。
我實成佛已来。
無量無辺。
百千萬億。
那由他劫。
譬如五百千萬億。
那由他。
阿僧祇。
三千大千世界。
假使有人。
抹爲微塵。
過於東方。
五百千萬億。
那由他。
阿僧祇國。
乃下一塵。
如是東行。
盡是微塵。
諸善男子。
於意云何。
是諸世界。
可得思惟校計。
知其數不。
彌勒菩薩等。
倶白佛言。
世尊。
是諸世界。
無量無邊。
非算數所知。
亦非心力所及。
一切聲聞。
辟支佛。
以無漏智。
不能思惟。
知其限數。
我等住。
阿惟越致地。
於是事中。
亦所不達。
世尊。
如是諸世界。
無量無邊。
爾時佛告。
大菩薩衆。
諸善男子。
今當分明。
宣語汝等。
是諸世界。
若著微塵。
及不著者。
盡以爲塵。
一塵一劫。
我成佛已来。
復過於此。
百千萬億。
那由他。
阿僧祇劫。
自従是來。
我常在此。
娑婆世界。
説法教化。
亦於餘處。
百千萬億。
那由他。
阿僧祇國。
導利衆生。
諸善男子。
於是中間。
我説燃燈佛等。
又復言其。
入於涅槃。
如是皆以。
方便分別。
諸善男子。
若有衆生。
来至我所。
我以佛眼。
観其信等。
諸根利鈍。
隨所應度。
處處自説。
名字不同。
年紀大小。
亦復現言。
當入涅槃。
又以種種方便。
説微妙法。
能令衆生。
發歓喜心。
諸善男子。
如來見諸衆生。
樂於小法。
徳薄垢重者。
爲是人説。
我少出家。
得阿耨多羅三藐三菩提。
然我実成佛已來。
久遠若斯。
但以方便。
教化衆生。
令入佛道。
作如是説。
諸善男子。
如來所演經典。
皆爲度脱衆生。
或説己身。
或説他身。
或示己身。
或示他身。
或示己事。
或示他事。
諸所言説。
皆實不虚。
所以者何。
如來如實知見。
三界之相。
無有生死。
若退若出。
亦無在世。
及滅度者。
非實非虚。
非如非異。
不如三界。
見於三界。
如斯之事。
如來明見。
無有錯謬。
以諸衆生。
有種種性。
種種欲。
種種行。
種種憶想。
分別故。
欲令生諸善根。
以若干因縁。
譬喩言辭。
種種説法。
所作佛事。
未曾暫廢。
如是我成佛已來。
甚大久遠。
壽命無量。
阿僧祇劫。
常住不滅。
諸善男子。
我本行菩薩道。
所成壽命。
今猶未尽。
復倍上數。
然今非實滅度。
而便唱言。
當取滅度。
如來以是方便。
教化衆生。
所以者何。
若佛久住於世。
薄徳之人。
不種善根。
貧窮下賤。
貪著五欲。
入於憶想。
妄見網中。
若見如來。
常在不滅。
便起憍恣。
而懐厭怠。
不能生於。
難遭之想。
恭敬之心。
是故如來。
以方便説。
比丘當知。
諸佛出世。
難可値遇。
所以者何。
諸薄徳人。
過無量百千萬億劫。
或有見佛。
或不見者。
以此事故。
我作是言。
諸比丘。
如來難可得見。
斯衆生等。
聞如是語。
必當生於。
難遭之想。
心懐戀慕。
渇仰於佛。
便種善根。
是故如來。
雖不實滅。
而言滅度。
又善男子。
諸佛如來。
法皆如是。
爲度衆生。
皆實不虚。
譬如良醫。
智慧聰達。
明練方藥。
善治衆病。
其人多諸子息。
若十。
二十。
乃至百數。
以有事縁。
遠至餘國。
諸子於後。
飲他毒藥。
藥發悶亂。
宛轉于地。
是時其父。
還來歸家。
諸子飮毒。
或失本心。
或不失者。
遙見其父。
皆大歓喜。
拜跪問訊。
善安穏帰。
我等愚癡。
誤服毒藥。
願見救療。
更賜壽命。
父見子等。
苦惱如是。
依諸經方。
求好藥草。
色香美味。
皆悉具足。
擣簁和合。
餘子令服。
而作是言。
此大良藥。
色香美味。
皆悉具足。
汝等可服。
速除苦惱。
無復衆患。
其諸子中。
不失心者。
見此良藥。
色香倶好。
即便服之。
病盡除愈。
餘失心者。
見其父來。
雖亦歓喜問訊。
求索治病。
然餘其藥。
而不肯服。
所以者何。
毒気深入。
失本心故。
於此好色香薬。
而謂不美。
父作是念。
此子可愍。
爲毒所中。
心皆顚倒。
雖見我喜。
求索救療。
如是好藥。
而不肯服。
我今當説方便。
令服此薬。
即作是言。
汝等當知。
我今衰老。
死時已至。
是好良藥。
今留在此。
汝可取服。
勿憂不差。
作是教已。
復至他國。
遣使還告。
汝父已死。
是時諸子。
聞父背喪。
心大憂惱。
而作是念。
若父在者。
慈愍我等。
能見救護。
今者捨我。
遠喪他国。
自惟孤露。
無復恃怙。
常懐悲感。
心遂醒悟。
乃知此藥。
色香味美。
即取服之。
毒病皆愈。
其父聞子。
悉已得差。
尋便來歸。
咸使見之。
諸善男子。
於意云何。
頗有人能。
説此良醫。
虚妄罪不。
不也。
世尊。
佛言。
我亦如是。
成佛已来。
無量無辺。
百千萬億。
那由他。
阿僧祇劫。
爲衆生故。
以方便力。
言當滅度。
亦無有能。
如法説我。
虚妄過者。
爾時世尊。
欲重宣此義。
而説偈言。
自我得佛來。
所經諸劫數。
無量百千萬。
億載阿僧祇。
常説法教化。
無數億衆生。
令入於佛道。
爾來無量劫。
爲度衆生故。
方便現涅槃。
而実不滅度。
常住此説法。
我常住於此。
以諸神通力。
令顛倒衆生。
雖近而不見。
衆見我滅度。
廣供養舎利。
咸皆懐戀慕。
而生渇仰心。
衆生既信伏。
質直意柔軟。
一心欲見佛。
不自惜身命。
時我及衆僧。
倶出靈鷲山。
我時語衆生。
常在此不滅。
以方便力故。
現有滅不滅。
餘國有衆生。
恭敬信樂者。
我復於彼中。
爲説無上法。
汝等不聞此。
但謂我滅度。
我見諸衆生。
没在於苦海。
故不為現身。
令其生渇仰。
因其心戀慕。
乃出爲説法。
神通力如是。
於阿僧祇劫。
常在靈鷲山。
及餘諸住處。
衆生見劫盡。
大火所焼時。
我此土安穏。
天人常充満。
園林諸堂閣。
種種寶荘嚴。
寶樹多華果。
衆生所遊樂。
諸天撃天鼓。
常作衆伎楽。
雨曼陀羅華。
散佛及大衆。
我浄土不毀。
而衆見焼盡。
憂怖諸苦惱。
如是悉充満。
是諸罪衆生。
以悪業因縁。
過阿僧祇劫。
不聞三寶名。
諸有修功徳。
柔和質直者。
則皆見我身。
在此而説法。
或時爲此衆。
説佛壽無量。
久乃見佛者。
爲説佛難値。
我智力如是。
慧光照無量。
壽命無數劫。
久修業所得。
汝等有智者。
勿於此生疑。
當斷令永盡。
佛語実不虚。
如醫善方便。
爲治狂子故。
実在而言死。
無能説虚妄。
我亦為世父。
救諸苦患者。
爲凡夫顚倒。
実在而言滅。
以常見我故。
而生憍恣心。
放逸著五欲。
墮於惡道中。
我常知衆生。
行道不行道。
隨應所可度。
爲説種種法。
毎自作是念。
以何令衆生。
得入無上道。
速成就佛身。